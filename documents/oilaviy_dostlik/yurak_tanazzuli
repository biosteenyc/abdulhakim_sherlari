Seni soʻrab behostan, uygʻonib qoldi yurak.
Qaro koʻzlar nigohidan, qizgʻongan boʻlsa kerak.
Mavjud boʻlsang bu olamda, Boringdan bergin darak.
Bilaman... balki sen ham, sogʻingan boʻlsang kerak

Sogʻintirib yashayapsan, boʻlib menga begona.
Yuragim koʻnikmaydi, kutar seni pinhona.
Qachonlardir men oshiqni, eslaysanmi bir bora?
Shu damlarda qaytmoqlikka toparmikinsan chora?

Qay orzular asirisan, u sirlaring nomaʼlum.
Balki hanuz sevarsan, unisi haqqa maʼlum.
Bugun seni kutaverib, boʻlib qoldim Balʼaziy.
Qoʻrqaman... seni sevib, boʻlmayin haqqa osiy.

Ishq deb motam dargohida, qaygʻularga pir  boʻldim.
Ishq aslini anglay olmay, yurak bagʻri kir boʻldim.
Seni sevib intilgancha, boʻlarimcha boʻlib boʻldim.
Oʻzga emas, faqat seni koʻzlaringdan nurni koʻrdim.

His etaman, adashganlar... avlodiga men rahnamo.
Ishq yoʻlini koʻrolmadim, senga boʻldim mahliyo.
Ildam boʻlsang haq yoʻlida, men qaroni olib ket.
Zaifgina bu qalbimga ishq neligin aytib ket.
